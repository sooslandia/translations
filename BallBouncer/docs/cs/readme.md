% Ball bouncer - dokumentace

V této nápovědě se dozvíte, jak se ovládají všechna menu a obrazovky hry, a také
do detailu, jak se Ball Bouncer hraje. Pokud na to chcete přijít sami,
doporučujeme rovnou se podívat do tabulky klávesových zkratek.

## O hře

### Stručný popis

BallBouncer je jednoduchá arkádová hra, kterou je ale těžké zvládnout a která
prověří vaše reflexy a trpělivost.

Jste vyzbrojeni pořádnou pálkou a vaším úkolem je trefovat se v těch správných
chvílích do míče a povýšit tak jeho bláznivé poletování na promyšlenou taktiku
ničení předmětů.

Dokážete ale opravdu uvažovat dopředu, když se kolem vás rozbíjejí hrnky, misky,
skříně a televize?

Nepředvídatelné odrazy míče dokážou vyvolat vzrušující řetězové reakce, takže
před sebou budete mít neustále nějakou výzvu a váš styl hraní se bude stále
měnit.

Ball bouncer vám dává svobodu najít si vlastní strategii pro dosažení co
nejvyššího skóre s pomocí nejrůznějších schopností, funkcí a vylepšení, které si
můžete odemknout a potom postupně zvyšovat v obchodě. Dokážete překonat svoje
předchozí skóre? Na konci každé hry se získané body převedou na mince. Utrácejte
je s rozvahou!

Jste připraveni vydat se cestou metodického, a přitom chaotického ničení? Pusťte
se do toho!

### Systémové požadavky

64-bitová Windows 10 nebo novější.

64-bitové Ubuntu 22 nebo novější.

### První kroky

Při prvním spuštění hry si musíte vybrat jazyk. Poté se zobrazí uvítací
obrazovka.
Až si vyberete jazyk, začne hrát naše logo. To můžete přeskočit klávesou enter.
Až ho přeskočíte nebo až dozní, dostanete se do hlavního menu hry. Doporučujeme
vám, abyste se s ním dobře obeznámili.
Pokud se chcete naučit jednotlivé zvuky
hry, musíte v hlavním menu vybrat položku "Nastavení" a poté na kartě "Obecné"
kliknout na příslušné tlačítko.
Na kartě "Zvuk" si můžete upravit hlasitost
hudby a zvuků nebo změnit režim přehrávání zvuků ve stereu.
Na kartě "Chování"
můžete mimo jiné vypnout některá zvuková upozornění.
Smazat veškerý dosavadní
postup hrou nebo obnovit výchozí nastavení můžete příslušnými tlačítky na kartě
"Obecné".
Na příslušné kartě si můžete také nastavit vlastní klávesové zkratky nebo
obnovit ty výchozí.

Pokud se vám nelíbí zvuk míče, dá se změnit v nastavení na kartě "Zvuk". Máte na
výběr z pěti možností. Můžete to udělat i přímo během hry tak, že otevřete
nastavení z menu Pauza. Zvuk míče se změní, jakmile hru odpauzujete.

### Navigace

Ve všech menu se pohybujete šipkami nahoru a dolů. Enterem potvrzujete vybranou
položku. Klávesami Home a End přeskočíte na první nebo poslední položku menu.

Na obrazovkách Nastavení, Obchod, Profil a dalších se pohybujete klávesami tab a
shift+tab dopředu nebo zpátky. Enterem nebo mezerníkem aktivujete vybraný prvek.
V seznamech se pohybujete šipkami nahoru a dolů. Šipkami se mění také hodnoty
posuvníků. Z jedné karty na druhou se přepnete šipkou doleva nebo doprava.

Na obrazovce Obchod si můžete enterem na vybrané položce otevřít referenční
informace, které tuto položku popisují.
Ve svém profilu na kartě "Statistiky"
můžete stisknutím enteru na libovolné položce seznamu získat odměnu, pokud je
nějaká pro danou položku zrovna dostupná. Klávesovou zkratkou ctrl+C zkopírujete
obsah položky do schránky.
Na kartě "Schopnosti" můžete po kliknutí na položku
získat podrobné informace o dané schopnosti.

Všechna menu a obrazovky kromě hlavního menu a menu s výsledky poslední hry se
dají zavřít klávesou escape.

## Průběh hry

### Tréninkový režim

Hra má tréninkový režim, ve kterém můžete strávit libovolně dlouhou dobu a kde
jsou vypnuté všechny penalizace. V tomto režimu se při trefě do míče přehraje
zvuk, který si můžete poslechnout v menu Seznámení se zvuky. Jiný zvuk se ozve,
když se míč alespoň jednou odrazí od podlahy. Tak se můžete postupně naučit
vycítit správný moment pro dokonalou trefu.
V tréninkovém režimu se
neshromažďují žádné herní statistiky ani nezískáváte body.
Během tréninku můžete
klávesou F2 otevřít obrazovku tréninkového režimu. Zde si můžete nastavit
rychlost obnovení síly úderu a úrovně jednotlivých schopností (pokud je máte)
podle svých představ. Přípustný rozsah těchto úrovní je od 1 do vaší aktuální
odemčené úrovně. Klávesou F1 okamžitě vynulujete prodlevu před dalším použitím
pro všechny schopnosti najednou.

Tyto klávesy lze změnit pomocí konfigurátoru klávesových zkratek.

### Jak hrát

Po výběru možnosti "Spustit hru" v hlavním menu začne odpočítávání. Poté budete
moci ovládat postavu.
Na začátku hry se postava nachází ve středu hrací plochy.
Pohybujete s ní šipkami doleva a doprava.
Na začátku hry je kamera nastavená na
pohled ze středu hrací plochy, můžete ji ale klávesou V kdykoli přepnout do
pohledu z pozice postavy a zpět. Klávesa C přehraje zvuk z místa, kde se postava
právě nachází, pokud jste zrovna v pohledu ze středu plochy. V pohledu z pozice
postavy se zvuk naopak vždy přehrává ze středu plochy. To vám pomůže lépe
pochopit, kde se vaše postava nachází, když se zrovna snažíte strefit do míče.
Levým nebo pravým shiftem nastavíte směr, kterým se postava dívá. Při pohybu se
směr otočení postavy mění automaticky.

Míč musíte nejdřív hodit, aby se na ploše objevil. Provedete to klávesou F.
Až se
míč ocitne na ploše, uslyšíte tón, který se bude pohybovat doleva a doprava, což
znázorňuje pohyb míče ve vodorovném směru. Bude se měnit i výška a hlasitost
tónu, což znázorňuje pohyb míče ve svislém směru. Tišší a vyšší tón znamená, že
se míč pohybuje směrem nahoru. Naopak hlasitější a hlubší tón znamená , že míč
padá.

Existují dva typy hodu:

+ Normální: Provedete ho stisknutím klávesy F. Míč začne létat obloukem ve směru,
kterým je postava otočená.
+ Vertikální: Provedete ho podržením klávesy alt a současným stisknutím klávesy
F. Míč začne létat podél svislé osy, ale zároveň se bude mírně pohybovat i
podél vodorovné osy ve směru, kterým je postava otočená.

Cílem hry je zničit co nejvíc předmětů a získat za ně body. Míč má vždy tendenci
padat a vy ho musíte pálkou odpálit zpátky nahoru.

Míč můžete odpálit dvěma způsoby:

+ Samotným mezerníkem: Tímto hodem dáte míči silný horizontální impuls ve směru,
kterým je otočená postava.
+ Podržením altu a současným stisknutím mezerníku: Tímto hodem dáte míči silný
vertikální impuls, takže si udrží vodorovný směr letu bez ohledu na to, kterým
směrem je právě otočená postava.

Míč můžete odpálit pouze v jeho blízkosti. Po každém máchnutí pálkou se postavě
postupně obnovuje síla úderu. Po jejím úplném obnovení se ozve upozornění, jehož
zvuk si můžete poslechnout v menu seznámení se zvuky. V Nastavení na kartě
"Chování" můžete také přepínat zvukový signál úspěšné trefy pálkou do míče.

Měli byste se snažit, aby každá trefa byla dokonalá, protože za takovou trefu
získáte bonusové body. Dokonalá trefa je takový úder, při kterém se míč odrazí
od podlahy jen jednou. Za druhý a každý další odraz ztrácíte body. Čím častěji
se míč bude odrážet od podlahy, tím víc bodů ztratíte. Proto se vždycky snažte
míč co nejrychleji odpálit zpátky nahoru.
Ani dlouhé stání na jednom místě se
nevyplácí, protože pokud se deset vteřin nebo déle nepohnete, také budete
přicházet o body.
Na začátku hry nedržte míč dlouho v rukou, protože každá
vteřina, kdy není v pohybu, vede k postupně se zvyšující penalizaci. Totéž
platí, i když míč chytíte.
Penalizaci dostanete i za pátý a každý další úder
pálkou mimo míč.
Za náraz míče do předmětu, stejně jako za zničení předmětu,
body naopak získáte.
Pokud se míč odrazí od stropu, získáte také bonusové body.
Po srážce míče s předmětem nebo po zničení předmětu se začne počítat bodovací
série. Nárazy do předmětů a zničení předmětů jsou dvě samostatné série. Každý
další náraz nebo zničení v řadě za sebou dává víc bodů. Pokud ale série
nepokračuje po dobu 6 vteřin nebo déle, vynuluje se. Totéž platí, když se míč
odráží od stropu. A konečně, série se začne počítat i při dokonalé trefě. Za
každou další dokonalou trefu v řadě získáte mnohem víc bodů než za tu předchozí.
Pokud se míč odrazí od podlahy víckrát než jednou, série skončí a budete ji
muset začít znovu.
Zničené předměty budou padat na zem a vydávat při tomhlasité
zvuky, což může být časem celkem nepříjemné a tím spíš přispívat k už tak
slušnému chaosu.

Během hry můžete sledovat nejen celou hrací plochu, ale i přímo pohyb míče. Tento
režim aktivujete podržením klávesy G. Režim sledování míče bude aktivní, dokud
tuto klávesu budete držet, a ukončí se, jakmile ji pustíte.
Hru můžete kdykoli
zapauzovat klávesou escape. V tom případě se zobrazí menu Pauza, kde můžete
zjistit zbývající čas do konce hry, dosavadní skóre a další informace. Z menu
Pauza můžete také otevřít nastavení nebo hru ukončit.
Případně si můžete čas
zobrazit klávesou T a skóre klávesou P přímo během hry.

Pokud vaše skóre klesne na mínus tisíc, hra skončí předčasně. Nepřibydou vám
žádné mince, ale o nic jiného nepřijdete.
Jedna hra za normálních okolností trvá
pět minut. Tuto dobu lze prodloužit, když si zvýšíte úroveň aury času na
obrazovce Profil.
Až hra skončí, začne se přehrávat zvuková animace přičítání
mincí, kterou můžete přeskočit enterem.
Poté se otevře menu s výsledky poslední
hry, kde zjistíte, kolik bodů a mincí jste nakonec získali. Až toto menu enterem
zavřete, může se zobrazit oznámení o dostupné odměně za dosažení určitého
statistického milníku. Zobrazování menu s výsledky poslední hry a oznamování
dostupných odměn můžete vypnout v nastavení na kartě "Chování".

Časem narazíte na určité speciální schopnosti, které jsou plně popsány přímo ve
hře. Pokud budete chtít během hry některou z nich použít, musíte si ji uložit do
jednoho z deseti dostupných slotů. To můžete udělat ve svém profilu na kartě
"Schopnosti". Ve hře pak slot vyberete klávesami 1 (první slot) až 0 (desátý
slot).

V obchodě si můžete odemknout mechaniku výskoku a chycení míče. Tyto dvě
mechaniky jsou ve hře také plně popsány, včetně kláves, kterými se ovládají. Ty
jsou uvedeny i v tabulce klávesových zkratek.

### Mapa předmětů

Mapa předmětů funguje ve všech režimech hry. Otevřete ji klávesou M. Zobrazí se
na ní všechny předměty, které se nacházely na hrací ploše ve chvíli, kdy jste
mapu otevřeli.
Pomocí šipek pohybujete kurzorem po mapě. Při pohybu kurzoru se
budou ozývat krátké zvuky z pozice, kde se nacházejí jednotlivé předměty, a bude
oznamován i jejich typ. Oznamování typu předmětů vypnete klávesou F1. Klávesou
F2 můžete přepínat režimy pohybu.

Existují dva režimy pohybu kurzoru:

- Volný pohyb: Kurzor se bude po mapě pohybovat libovolným směrem, vždy o jedno
políčko. Při volném pohybu bude kurzor procházet i přes prázdná políčka, která
jsou indikována vlastním zvukem.
- Pohyb po předmětech: Kurzor se bude pohybovat pouze z jednoho předmětu na
druhý. Pohybem doprava nebo doleva se přesunete po předmětech ve stejném řádku
ve vodorovném směru. Pohybem nahoru nebo dolů se kurzor přesune na nejbližší
předmět ve svislém směru a přeskočí prázdné řádky.

Kromě samotného kurzoru je na mapě vyznačen i pozorovací bod, který se nachází
uprostřed vodorovné osy a lze s ním vertikálně pohybovat. Všechny zvuky předmětů
se budou přehrávat vzhledem k tomuto bodu. Pozorovací bod můžete přesouvat
pomocí kláves W - nahoru - a S - dolů. V takovém případě se přehraje zvuk s
proměnlivou výškou podle polohy pozorovacího bodu, abyste mohli snadněji
pochopit, kde se bod na ose právě nachází.

Stiskem klávesy O zjistíte, kolik předmětů je v daném okamžiku na ploše.

Všechny uvedené klávesy si můžete přenastavit v konfigurátoru klávesových zkratek.

### Nahrávání hry

Hru můžete nahrávat a výsledné nahrávky si pak pouštět ve vestavěném přehrávači
přímo ve hře.

Důležité: V tréninkovém režimu nahrávání nefunguje.

Chcete-li začít nahrávat, ujistěte se, že je zaškrtnuté políčko "Nahrávat hru" na
obrazovce výběru režimu hry. Nahrávání se spustí hned po úvodním odpočítávání.

V nastavení na kartě "Nahrávání" můžete určit, jestli se má nahrávka ukládat
každých 30 sekund a jestli se má nahrávání ukončit při zapauzování hry.

Pokud si budete chtít některou nahrávku pustit, vyberte příslušnou položku v
hlavním menu hry. Poté v menu Nahrávky vyberte požadovanou nahrávku a stiskněte
enter. Po načtení nahrávky se otevře přehrávač.

Ovládání přehrávače:

- Přehrávání spustíte, pozastavíte nebo zastavíte mezerníkem.
- Budete-li chtít upravit hlasitost, šipkou nahoru ji zvýšíte a šipkou dolů
snížíte. Hlasitost přehrávání nahrávky lze zvýšit až na dvě stě procent.
- Pro přetočení nahrávky o 5 sekund stiskněte šipku doprava - vpřed - nebo
doleva - vzad. Pokud zároveň se šipkou podržíte control, přetočíte nahrávku o
30 sekund.
- Klávesou T zjistíte, jak je nahrávka dlouhá a kam už jste doposlouchali.
- Přehrávání můžete zastavit a vrátit se do menu Nahrávky klávesou escape.

Vaše nahrávky se nacházejí ve složce recordings, kterou najdete ve složce hry a
podsložce userData, a mají příponu .sgr. Soubor s nahrávkou můžete v případě
potřeby přejmenovat a sdílet ho s ostatními hráči. Pokud si budete chtít
poslechnout nahrávku někoho jiného, umístěte ji do své složky recordings. Pak ji
uvidíte v menu Nahrávky.

## Klávesové zkratky

Všechny zde uvedené klávesy si můžete přenastavit v nastavení klávesových zkratek.

### Základní

| Akce | Klávesa/klávesy |
| :-- | :-- |
| Pohyb postavy doprava/doleva | Šipka doprava/doleva nebo klávesa D/A |
| Přehrát zvuk na pozici postavy | C |
| Otočení postavy doprava/doleva | Pravý/levý shift |
| Máchnutí pálkou (odpálí míč se silným horizontálním impulsem) | Mezerník, S nebo E |
| Máchnutí pálkou (odpálí míč se silným vertikálním impulsem) | Alt+mezerník, alt+S nebo R |
| Vyhození míče obloukem | F |
| Vyhození míče přímo vzhůru | alt+F |
| Přepnutí kamery do režimu sledování míče | Držte G |
| Přepnutí kamery do normálního režimu | Pusťte G |
| Přepnutí kamery mezi pohledem z pozice postavy a pohledem ze středu hrací plochy | V |
| Výskok (pokud je mechanika odemčená) | Šipka nahoru nebo W |
| Chycení míče (pokud je mechanika odemčená) | Levý nebo pravý control |
| Výběr slotu schopnosti od 1 do 10 (pokud je schopnost nastavena) | Klávesy 1 až 0 / numerická 1 až numerická 0 |
| Zrušení výběru slotu schopnosti | Středník / numerický enter |
| Otevření mapy předmětů | M |
| Zjištění času do konce hry | T |
| Zjištění aktuálního skóre | P |
| Zapauzování hry | Escape |

### Tréninkový režim

| Akce | Klávesa/klávesy |
| :-- | :-- |
| Vynulování prodlevy před použitím pro všechny schopnosti | F1 |
| Nastavení úrovně schopností | F2 |

### Mapa předmětů

| Akce | Klávesa/klávesy |
| :-- | :-- |
| Pohyb kurzoru | Kurzorové šipky |
| Posunutí pozorovacího bodu níž | S |
| Posunutí pozorovacího bodu výš | W |
| Přepnutí oznamování typu předmětů | F1 |
| Přepnutí režimu pohybu kurzoru | F2 |
| Oznámení počtu předmětů na mapě | O |

### Konfigurace klávesových zkratek

V Nastavení na kartě "Nastavení klávesových zkratek" si můžete kliknutím na
příslušné tlačítko přizpůsobit všechny zkratky podle svých představ.
Na
obrazovce konfigurátoru se nachází stromový seznam, v němž jsou na první úrovni
jednotlivé bloky (kategorie příkazů) a v nich pak samotné akce. U každé akce je
seznam s přiřazenými klávesovými zkratkami. Pomocí příslušných tlačítek můžete
do tohoto seznamu zkratky přidávat nebo z něj odebírat.
Po stisknutí tlačítka
přidat se otevře nová obrazovka obsahující čtyři seznamy, políčko pro nastavení
hlavní klávesy a nakonec tlačítka "Přidat" a "Zrušit". Každý seznam nastavuje
zvlášť jednu modifikační klávesu (alt, Windows, control nebo shift) a jsou v něm
4 volby: Nepoužívat, levý, pravý a libovolný). Chcete-li nastavit klávesu,
postupujte podle pokynů v políčku pro přiřazení klávesy, které následuje
bezprostředně za seznamem pro shift. Pokud chcete ve své zkratce používat pouze
modifikační klávesy, nechte políčko pro hlavní klávesu prázdné. Po nastavení
všech potřebných parametrů klepněte na tlačítko "Přidat".
Mějte na paměti, že
duplicity v rámci stejného bloku zkratek jsou zakázány.

V případě potřeby můžete svoji konfiguraci klávesových zkratek sdílet s ostatními
uživateli. Najdete ji ve složce userData a má název "keyConfig.json". Uživatel,
se kterým ji sdílíte, bude muset nahradit svoji konfiguraci v této složce tou
vaší. Přestože je konfigurace uložená v otevřené podobě, není určena k ručním
úpravám.

## Překlad hry do jiných jazyků

Pokud byste chtěli přeložit ball bouncer do svého rodného jazyka, navštivte
prosím [repozitář překladů sooslandia-games na
Githubu](https://github.com/sooslandia/translations)

Github jsme si vybrali proto, že nám umožňuje centralizovat všechny překlady na
jednom místě, automaticky ověřovat, že se hra s novým překladem spustí bez chyb,
konvertovat různé formáty překladů pomocí skriptů a udržovat strukturu uložených
dat v pořádku.

Pokud máte jakékoli potíže, kontaktujte nás a požádejte o pomoc v telegramové
skupině, na discordu nebo e-mailem. Odkazy na výše uvedené hledejte v sekci
"Závěrem".

## Závěrem

Jsme rádi, že vás tento projekt zaujal, a doufáme, že se vám bude líbit. Ničte a
bavte se!

Přihlaste se k odběru našeho [kanálu na Telegramu](https://t.me/sooslandia) nebo
se připojte k našemu [discord serveru](https://discord.gg/8xcKB7dsDR), aby vám
chodily nejnovější zprávy o aktualizacích této hry i dalších zajímavých
projektech.

Připojte se ke [kanálu Chat](https://t.me/sooslandiadiscussion), kde se můžete
podělit o svůj názor na hru, nahlašovat chyby nebo sdílet svoje nápady, stejně
jako na Discordu.

Pokud nepoužíváte telegram ani discord, můžete nám [napsat
e-mail](mailto://contact@sooslandia.ru), ale nedokážeme zaručit, že vám odpovíme
rychle.

Mějte se krásně
Sooslandia-games
