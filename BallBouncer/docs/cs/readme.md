% Ball Bouncer - dokumentace

V této nápovědě se dozvíš, jak se ovládají všechna menu a obrazovky hry, a také
do detailu, jak se Ball Bouncer hraje. Pokud na to chceš přijít bez pomoci,
doporučujeme rovnou se podívat do tabulky klávesových zkratek.

## O hře

### Stručný popis

Ball Bouncer je jednoduchá arkádová hra, kterou je ale těžké zvládnout a která
prověří tvoje reflexy a trpělivost.

Jsi vyzbrojen/a pořádnou pálkou a tvým úkolem je v těch správných chvílích
odpalovat míč a udělat tak z jeho bláznivého poletování promyšlenou taktiku
ničení předmětů.

Dokážeš ale opravdu uvažovat dopředu, když se všude kolem tebe rozbíjejí hrnky,
misky, skříně a televize?

Nepředvídatelné odrazy míče dokážou vyvolávat vzrušující řetězové reakce, takže
před sebou budeš mít stále nějakou výzvu a tvůj styl hraní se bude neustále
měnit.

Ball Bouncer ti dává svobodu najít si vlastní strategii pro dosažení co
nejvyššího skóre s pomocí nejrůznějších schopností, funkcí a vylepšení, která si
můžeš odemknout a potom postupně vylepšovat v obchodě. Dokážeš překonat svoje
předchozí skóre? Na konci každé hry se získané body převedou na mince. Utrácej
je s rozvahou!

Tak co, jsi připraven/a vydat se cestou metodického, a přitom chaotického ničení?
Pusť se do toho!

### Systémové požadavky

64-bitová Windows 10 nebo novější.

64-bitové Ubuntu 22 nebo novější.

### První kroky

Při prvním spuštění hry si musíš vybrat jazyk. Poté se zobrazí uvítací obrazovka.
Až ji potvrdíš, začne hrát naše logo. To můžeš přeskočit klávesou enter. Až ho
přeskočíš nebo až dozní, dostaneš se do hlavního menu hry. Doporučujeme dobře se
s ním obeznámit. Pokud se chceš seznámit s jednotlivými zvuky hry a zjistit, co
znamenají, musíš v hlavním menu vybrat položku "Nastavení" a poté na kartě
"Obecné" kliknout na příslušné tlačítko. Na kartě "Zvuk" si můžeš upravit
hlasitost hudby a zvuků nebo změnit režim přehrávání zvuků ve stereu. Na kartě
"Chování" můžeš mimo jiné vypnout některá zvuková upozornění. Příslušnými
tlačítky na kartě "Obecné" můžeš smazat veškerý dosavadní postup hrou nebo
obnovit výchozí nastavení. Na příslušné kartě si můžeš také nastavit vlastní
ovládání nebo obnovit to výchozí.

Pokud se ti nelíbí zvuk míče, dá se změnit v nastavení na kartě "Zvuk". Máš na
výběr z pěti možností. Můžeš to udělat i přímo během hry tak, že otevřeš
nastavení z menu Pauza. Zvuk míče se změní, jakmile hru zase odpauzuješ.

### Navigace

Ve všech menu se pohybuješ šipkami nahoru a dolů. Enterem potvrzuješ vybranou
položku. Klávesami Home a End přeskočíš na první nebo poslední položku menu.

Na obrazovkách Nastavení, Obchod, Profil a dalších se pohybuješ klávesami tab a
shift+tab dopředu a dozadu. Enterem nebo mezerníkem aktivuješ vybraný prvek. V
seznamech se pohybuješ šipkami nahoru a dolů. Šipkami měníš i hodnoty posuvníků.
Z jedné karty na druhou se přepínáš šipkou doleva nebo doprava.

Na obrazovce obchodu enterem na vybrané položce otevřeš její podrobný popis.

Stisknutím enteru na kterékoli položce seznamu na záložce Statistiky v profilu si
pro danou položku můžeš vyzvednout odměnu, pokud je nějaká zrovna dostupná.
Zkratkou control+C můžeš zkopírovat text vybrané položky do schránky.

Enterem na libovolné položce na záložce "Schopnosti" otevřeš podrobný popis dané
schopnosti.

Všechna menu a obrazovky kromě hlavního menu a menu s výsledky poslední hry se
dají zavřít klávesou escape.

## Průběh hry

### Režim Trénink

Hra má tréninkový režim, kde můžeš trávit neomezeně dlouhou dobu a kde jsou
vypnuté veškeré postihy. V tomto režimu se bude přehrávat zvuk pokaždé, když je
zrovna možné odpálit míč. Ten si můžeš poslechnout na obrazovce "Seznámení se
zvuky". Tento zvuk se začne přehrávat, teprve když se míč alespoň jednou odrazil
od podlahy, abys mohl/a lépe odhadnout tu správnou chvíli pro dokonalou trefu. V
režimu Trénink se nepočítají žádné herní statistiky ani nezískáváš body.

Během tréninku klávesou F2 otevřeš obrazovku, kde si můžeš nastavit úroveň
vylepšení zvýšená rychlost obnovy síly úderu od první až po maximální dostupnou
úroveň.

Až získáš svoje první schopnosti, na této obrazovce si budeš moct nastavovat i
jejich úrovně, pokud je máš uložené v některém z dostupných slotů, podle
stejného principu jako rychlost obnovy síly úderu.

Když stiskneš F1, všechny schopnosti, které máš uložené ve slotech, se okamžitě
dobijí a budou dostupné k dalšímu použití.

Tyto klávesy si můžeš změnit v nastavení ovládání.

### Jak hrát

Po výběru volby Spustit hru v hlavním menu začne odpočítávání. Potom budeš moct
ovládat postavu.

Na začátku hry se postava nachází ve středu hrací plochy. Můžeš s ní pohybovat
šipkami doleva a doprava. Kamera (přehrávání zvuků) je na začátku nastavená na
pohled ze středu hrací plochy, ale klávesou "V" se můžeš přepnout do pohledu z
pozice postavy.

Klávesou "C" v pohledu ze středu hrací plochy přehraješ zvuk z aktuální pozice
postavy. V pohledu z pozice postavy se tento zvuk přehrává ze středu hrací
plochy, pokud právě nesleduješ míč. V takovém případě se také přehraje z pozice
postavy. To ti umožní lépe odhadnout, kde se právě postava nachází, když se
snažíš odpálit míč.

Levým nebo pravým shiftem můžeš měnit směr, kterým je postava otočená. Při pohybu
postavy se směr jejího pohledu mění automaticky.

Nejprve musíš míč hodit, aby se objevil na hrací ploše. To uděláš klávesou "F".

Když se míč pohybuje po hrací ploše, ozývá se tón, který se posouvá doleva a
doprava podle pozice míče ve vodorovném směru. Mění se i výška a hlasitost tónu,
což znázorňuje pohyb míče ve svislém směru. Tišší a vyšší tón znamená, že míč
stoupá, zatímco hlasitější a hlubší tón znamená, že míč padá.

Existují dva typy hodu:

+ Normální: Provedeš ho klávesou F. Míč začne létat obloukem ve směru, kterým je
postava otočená.
+ Svislý: Provedeš ho podržením klávesy alt a současným stisknutím klávesy F. Míč
začne létat podél svislé osy, ale zároveň se bude mírně pohybovat i podél
vodorovné osy ve směru, kterým je postava otočená.

Cílem hry je zničit co nejvíc předmětů a získat za ně body. Míč má vždy tendenci
padat a ty ho musíš pálkou odpálit zpátky nahoru.

Míč můžeš odpálit dvěma způsoby:

+ Samotným mezerníkem: Tímto způsobem zasadíš míči silný vodorovný úder ve směru,
kterým je otočená postava.
+ Podržením altu a současným stisknutím mezerníku: Tímto způsobem zasadíš míči
silný svislý úder, takže si udrží vodorovný směr letu bez ohledu na to, kterým
směrem je právě otočená postava.

Míč můžeš odpálit, pouze pokud jsi u něj dost blízko. Po každém máchnutí pálkou
se postavě začne postupně obnovovat síla úderu. Až se plně obnoví, přehraje se
příslušný zvuk, který si můžeš poslechnout na obrazovce "Seznámení se zvuky". V
nastavení na kartě "Chování" si také můžeš zapnout nebo vypnout zvukové
upozornění na úspěšné odpálení míče.

Měl/a by ses vždycky snažit o dokonalé trefy, protože za ně získáváš bonusové
body. Dokonalá trefa je taková, při které se míč odrazil od podlahy pouze
jednou. Za druhý a každý další odraz body ztrácíš. Čím víckrát se míč odrazí od
podlahy, tím víc bodů ztratíš. Snaž se tedy pokaždé odpálit míč zpátky nahoru co
nejrychleji.

Dobrý nápad není ani stát příliš dlouho na jednom místě, protože za deset nebo
víc vteřin bez pohybu také ztrácíš body.

Na začátku hry se snaž nedržet míč moc dlouho v rukou, protože za každou další
vteřinu, kdy míč držíš, získáváš narůstající postih. Totéž platí, i když míč
chytíš.

Za páté a každé další máchnutí pálkou, kterým nezasáhneš míč, získáváš další
postih.

Body naopak získáváš za každý náraz míče do předmětu i za zničení předmětu. Když
se míč odrazí od stropu, získáš bonusové body navíc.

Při každém nárazu míče do předmětu nebo zničení předmětu se začne počítat
bodovací série. Za každý následující náraz nebo zničení předmětu v řadě získáš o
to víc bodů. Pokud ale série nepokračovala šest nebo víc vteřin, vynuluje se.
Totéž platí, i když se míč odráží od stropu.

Když se ti podaří dokonalá trefa, začne se počítat další samostatná bodovací
série. Za každou následující dokonalou trefu v řadě získáš mnohem víc bodů než
za tu předchozí. Pokud se míč odrazí od podlahy víckrát než jednou, série skončí
a budeš muset začít znovu.

Při zničení dopadnou předměty na podlahu a vydají přitom zvuk, čímž ještě zhorší
už tak pořádný chaos.

Během hry můžeš nejen pozorovat celou hrací plochu, ale dá se i přepnout do
režimu sledování míče. Tento režim aktivuješ podržením klávesy "G". Režim
sledování míče bude aktivní, dokud budeš tuto klávesu držet, a ukončí se,
jakmile ji pustíš.

Hru můžeš zapauzovat klávesou escape. Tím se dostaneš do menu Pauza, kde si můžeš
přečíst čas zbývající do konce hry, aktuální skóre a další informace. Z menu
Pauza také můžeš otevřít nastavení nebo hru přerušit.

Zbývající čas a aktuální skóre si ale můžeš zjistit i přímo ve hře. Zbývající čas
zjistíš klávesou "T" a aktuální skóre klávesou "P".

Pokud tvoje skóre klesne pod minus 1000, hra skončí předčasně. Nezískáš žádné
mince, ale o nic jiného nepřijdeš.

Za normálních okolností trvá jedna hra pět minut. Tuto dobu si můžeš prodloužit
zvýšením úrovně aury času v profilu.

Až hra skončí, začne se přehrávat zvuková animace přičítání mincí, kterou můžeš
přeskočit enterem.

Na závěr se otevře menu s výsledky poslední hry, kde zjistíš, kolik bodů a mincí
jsi nakonec získal/a. Až toto menu enterem zavřeš, může se zobrazit oznámení o
dostupné odměně za dosažení statistického milníku. Zobrazování menu s výsledky
poslední hry a oznámení o dostupných odměnách si můžeš vypnout v nastavení na
kartě "Chování".

Ve hře se také vyskytují speciální schopnosti, které jsou plně popsány přímo ve
hře. Pokud budeš chtít některou z těchto schopností při hře použít, musíš si ji
uložit do jednoho z deseti dostupných slotů. To můžeš udělat v profilu na kartě
"Schopnosti". Ve hře pak příslušnou schopnost v daném slotu aktivuješ klávesami
1 (první slot) až 0 (desátý slot).

V obchodě si můžeš odemknout i možnost skákat a chytat míč. Tyto dvě schopnosti
jsou také plně popsány přímo ve hře, včetně příslušných klávesových zkratek. Ty
jsou uvedeny i v tabulkách klávesových zkratek.

### Další režimy hry

Kromě normálního režimu a režimu Trénink existují ještě tři další režimy hry, ty
ale nejsou dostupné hned od začátku.

Nové režimy se odemykají získáváním odměn za dosažení statistických milníků.

V profilu na kartě Statistiky uvidíš, kolik odměn ještě potřebuješ do odemčení
dalšího režimu.

Až získáš potřebný počet odměn, zobrazí se informativní menu se stručným popisem
toho, co se ti právě zpřístupnilo.

Podrobný popis každého režimu můžeš zobrazit tak, že ho vybereš v seznamu na
obrazovce spuštění nové hry a stiskneš klávesu "D", případně klikneš na tlačítko
"Otevřít popis režimu".

Veškeré případné klávesové zkratky specifické pro daný režim jsou uvedeny v jeho
popisu a také v tabulkách klávesových zkratek.

Po odemčení všech tří režimů uvidíš požadavky, které je potřeba splnit, aby se ti
odemkla cesta výzev. Na obrazovce profil se také objeví příslušná karta.

### Mapa předmětů

Mapa předmětů funguje ve všech režimech. Otevřeš ji klávesou "M".

Na mapě se zobrazují všechny předměty, které se nacházely na hrací ploše ve
chvíli, kdy se mapa otevřela.

Šipkami můžeš posouvat kurzor po mapě. Přitom se budou přehrávat krátké zvuky z
místa, kde se nacházejí jednotlivé předměty, a zároveň bude oznámen typ každého
předmětu. Klávesou F1 můžeš přepínat oznamování typu předmětu při pohybu.
Klávesou F2 přepínáš mezi režimy pohybu kurzoru.

Existují dva režimy pohybu kurzoru:

- Volný pohyb: Kurzor se bude po mapě pohybovat libovolným směrem, vždy o jedno
políčko. Při volném pohybu bude kurzor procházet i přes prázdná políčka, která
jsou indikována vlastním zvukem.
- Pohyb po předmětech: Kurzor se bude pohybovat pouze z jednoho předmětu na
druhý. Pohybem doprava nebo doleva se přesouváš po předmětech ve stejném řádku
ve vodorovném směru. Pohybem nahoru nebo dolů se kurzor přesune na nejbližší
předmět ve svislém směru a přeskočí prázdné řádky.

Kromě klasického kurzoru se na mapě nachází i pozorovací bod, který je umístěn ve
středu hrací plochy a dá se s ním pohybovat svisle. Všechny zvuky předmětů se
přehrávají vzhledem k tomuto bodu.

Pozorovací bod můžeš přesouvat klávesami "W" - nahoru - a "S" - dolů. V tomto
případě se ozve zvuk, jehož výška se bude měnit podle pozice pozorovacího bodu,
takže dokážeš lépe odhadnout, kde přesně na svislé ose se pozorovací bod právě
nachází.

Stiskem klávesy "O" zjistíš, kolik předmětů je v daném okamžiku na ploše.

Všechny uvedené klávesové zkratky si můžeš změnit v nastavení ovládání.

### Nahrávání hry

Průběh hry si můžeš nahrávat a potom si nahrávku pustit v libovolném
multimediálním přehrávači.

Důležité: V režimu Trénink nahrávání nefunguje.

Chceš-li začít nahrávat, ujisti se, že je zaškrtnuté políčko "Nahrávat hru" na
obrazovce výběru režimu hry. Nahrávání se spustí hned po úvodním odpočítávání.

V nastavení na kartě "Nahrávání" si můžeš nastavit, jestli se má nahrávka uložit
a případně přerušit při přerušení hry z menu Pauza.

Tvoje nahrávky jsou umístěny ve složce s uživatelskými daty hry ("userData") a
podsložce "mp3recordings" a mají příponu ".mp3".

#### Nahrávky ve starém formátu

Před verzí 1.3.0 hra používala vlastní formát nahrávek. Soubory v tomto formátu
měly příponu ".sgr" a daly se přehrávat pouze ve vestavěném přehrávači přímo ve
hře.

Nahrávky ve starém formátu si můžeš pouštět příslušnou položkou z hlavního menu
hry. Poté si v menu Nahrávky vyber požadovanou nahrávku a stiskni enter.

Po načtení nahrávky se zobrazí přehrávač.

Ovládání přehrávače:

- Přehrávání spustíš, zapauzuješ nebo odpauzuješ mezerníkem.
- Budeš-li chtít upravit hlasitost, šipkou nahoru ji zvýšíš a šipkou dolů snížíš.
Hlasitost přehrávání nahrávky lze zvýšit až na dvě stě procent.
- Pro přetočení nahrávky o 5 vteřin stiskni šipku doprava - dopředu - nebo
doleva - dozadu. Pokud zároveň se šipkou podržíš control, přetočíš nahrávku o
30 vteřin.
- Klávesou "T" zjistíš, jak je nahrávka dlouhá a jak velká část už se přehrála.
- Přehrávání zastavíš a do menu Nahrávky se vrátíš escapem.

Nahrávky ve starém formátu se nacházejí ve složce "userData/recordings".

Pokud si budeš chtít pustit nahrávku ve starém formátu, umísti ji do složky
"recordings". Potom se objeví v menu Nahrávky.

Pozor! Možnost přehrávat nahrávky ve starém formátu bude odstraněna ve verzi
1.5.0!

## Ovládání

Všechny klávesy uvedené v této části si můžeš upravit v nastavení ovládání.

### Základní

| Akce | Klávesa |
| :-- | :-- |
| Pohyb postavy doprava / doleva | Šipka doprava / doleva nebo klávesa D / A |
| Přehrání zvuku z pozice postavy nebo ze středu hrací plochy (záleží na nastaveném způsobu pohledu). | C |
| Otočení postavy doprava / doleva | Pravý / levý shift |
| Máchnutí pálkou (vodorovný odpal) | Mezerník, S nebo E |
| Máchnutí pálkou (svislý odpal) | Alt+mezerník, alt+S nebo R |
| Hození míče obloukem | F |
| Hození míče svisle | alt+F |
| Přepnutí kamery do režimu sledování míče | Podrž G |
| Přepnutí kamery do normálního režimu | Pusť G |
| Přepnutí kamery mezi pohledem z pozice postavy a pohledem ze středu hrací plochy | V |
| Skok (pokud je tato funkce odemčena) | Šipka nahoru nebo W |
| Chycení míče (pokud je tato funkce odemčena) | Levý nebo pravý control |
| Výběr schopnosti ve slotu od 1 do 10 (pokud je v daném slotu nějaká schopnost uložena) | 1 až 0 / numerická 1 až numerická 0 |
| Zrušení výběru schopnosti ve slotu | Středník / numerický enter |
| Aktivace/deaktivace hvězdného modulu uloženého ve slotu 1 až 4 (pokud je v daném slotu nějaký modul uložen). | Alt + klávesy 1 až 4 / numerická 1 až numerická 4 |
| Aktivace speciálního předmětu (je-li to v daném režimu možné). | X |
| Zjištění množství dostupné hvězdné energie (pokud máš alespoň jeden hvězdný modul a používání modulů je v daném režimu povoleno) | Y |
| Otevření mapy předmětů | M |
| Zjištění zbývajícího času do konce hry | T |
| Zjištění aktuálního skóre | P |
| Zapauzování hry | Escape |

### Režim Trénink

| Akce | Klávesa |
| :-- | :-- |
| Okamžité dobití všech schopností | F1 |
| Nastavení úrovní schopností | F2 |

### Mapa předmětů

| Akce | Klávesa |
| :-- | :-- |
| Pohyb kurzoru | Kurzorové šipky |
| Posunutí pozorovacího bodu níž | S |
| Posunutí pozorovacího bodu výš | W |
| Přepnutí oznamování typu předmětů | F1 |
| Přepnutí režimu pohybu kurzoru | F2 |
| Zjištění počtu předmětů na mapě | O |

### Nastavení ovládání

V nastavení na kartě "Ovládání" si můžeš příslušným tlačítkem upravit klávesové
zkratky podle vlastního uvážení.

Na obrazovce nastavení ovládání je stromový seznam, ve kterém jsou na první
úrovni zobrazeny dostupné kategorie příkazů a v nich pak samotné příkazy.

Každý příkaz má seznam přiřazených klávesových zkratek. Do tohoto seznamu můžeš
přidávat nové klávesové zkratky nebo z něj odstraňovat stávající příslušnými
tlačítky.

Po stisku tlačítka "Přidat klávesovou zkratku" se otevře nová obrazovka se čtyřmi
seznamy, políčkem pro přiřazení hlavní klávesy a tlačítky "Přidat" a "Zrušit".

Každý z těchto seznamů odpovídá příslušné modifikační klávese (alt, Windows,
control, shift) a obsahuje čtyři volby pro danou klávesu (nepoužívat, levá,
pravá, obě).

Pokud chceš přiřadit hlavní klávesu, řiď se instrukcemi v políčku pro přiřazení
klávesy, které následuje hned za seznamem pro modifikační klávesu shift. Pokud
chceš v dané klávesové zkratce používat pouze samotné modifikační klávesy, nech
hlavní klávesu nepřiřazenou.

Po nastavení všech potřebných parametrů klikni na tlačítko "Přidat". Měj ale na
paměti, že jsou zakázány duplicitní klávesové zkratky v rámci stejné kategorie
příkazů.

Svoji konfiguraci ovládání můžeš sdílet s ostatními hráči, pokud chceš. Najdeš ji
ve složce s uživatelskými daty hry (userData) pod názvem "keyConfig.json".
Uživatel, se kterým ji sdílíš, bude muset nahradit svoji konfiguraci ve stejné
složce tou tvojí. Přestože je konfigurace uložená v otevřené podobě, není určena
k ručním úpravám.

## Překlad hry do jiných jazyků

Pokud bys chtěl/a přeložit Ball Bouncera do svého rodného jazyka, navštiv prosím
[překladový repozitář sooslandia-games na
Githubu](https://github.com/sooslandia/translations)

Github jsme si vybrali proto, že nám umožňuje centralizovat všechny překlady na
jednom místě, automaticky ověřovat, že se hra s novým překladem spustí bez chyb,
převádět překlady z jednoho formátu do druhého pomocí skriptů a udržovat
strukturu uložených dat v pořádku.

Pokud máš jakékoli potíže, kontaktuj nás a požádej o pomoc v Telegramové skupině,
na Discordu nebo e-mailem. Odkazy na výše uvedené hledej v sekci "Závěrem".

## Závěrem

Jsme rádi, že tě tento projekt zaujal, a doufáme, že se ti bude líbit. Nič a bav
se!

Přihlas se k odběru našeho [kanálu na Telegramu](https://t.me/sooslandia) nebo se
připoj k našemu [serveru na Discordu](https://discord.gg/8xcKB7dsDR), aby ti
chodily nejnovější zprávy o aktualizacích této hry i dalších zajímavých
projektech.

Připoj se ke [kanálu Chat](https://t.me/sooslandiadiscussion), kde se můžeš
podělit o svůj názor na hru, nahlašovat chyby nebo sdílet svoje nápady, stejně
jako na Discordu.

Pokud nepoužíváš Telegram ani Discord, můžeš nám [napsat
e-mail](mailto://contact@sooslandia.ru), ale nedokážeme zaručit, že ti odpovíme
rychle.

Měj se krásně! Sooslandia-games
